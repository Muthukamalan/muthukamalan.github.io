---
title: "கண்ணதாசன் பாடல்கள்"
date: 2023-08-08 00:00:00
categories: [படித்ததில் பிடித்தது]
tags: [கவிதைகள்]
pin: false
---


# கந்தல் துணி

கரிசல் காட்டுக் கழனியில் சில <br>
கால்கள் உழுத உழவு –சில <br>
கைகள் கனிந்த கனிவு –குடிசை <br>
எரிக்கும் விளக்கின் ஒளியை போல <br>
இலைகள் இரண்டு வரவு-அதில் <br>
இயற்கை கலந்த அழகு!! <br>
பருத்தி என்றொரு செடி வளர்ந்தது <br>
பருவப் பெண்ணை போலே –அந்த <br>
கரிசல் கழனிமேலே –அது <br>
சிரித்த அழகில் காய் வெடித்தது <br>
சின்னக் குழந்தை போலே –அந்த <br>
வண்ணச் செடியின் மேலே! <br>
பருத்தியெடுத்து கொட்டை பிரித்ததும் <br>
பஞ்சுக் குவியலாச்சு - “மில்”லை <br>
பார்க்க பயணம் போச்சு - அதை <br>
திருத்தி யெடுத்து பார்க்கும் போது <br> 
சின்ன இழைக ளாச்சு - நூல் <br>
என்னும் பெயருண் டாச்சு! <br>
அழகு வண்ணம் கலந்து நெய்ததில் <br>
ஆடை வந்தது மெல்ல - பலர் <br>
மானம் காத்துக் கொள்ள - இடை <br>
குழையும் மாதர் உடலி லேறிக் <br>
கோலக் கவிதை சொல்ல - உடல் <br>
மூடி அணைத்துக் கொள்ள! <br>
அந்த துணியில் ஒன்று கிழிந்து <br>
அடுப்பங் கரைக்கு வந்து - தான் <br>
படிக்கு திந்தச் சிந்து - தன் <br>
சொந்தக்காரர் பலரை எண்ணி <br>
துடிக்குது மனம் வெந்து - கதை <br>
சொல்லுது தன்னை நொந்து! <br>
வாழும்நாளில் வாழ்ந்த என்னை <br>
வைத்த இரும்பு பெட்டி - இன்று <br>
உதைக்கும் என்னை எட்டி - நிலை <br>
தாழ்ந்துபோது மனிதர் கூட <br>
உடைந்த பானை சட்டி - யார் <br>
உறவு கொள்வார் ஒட்டி? <br> 
என்னை ஒருத்தி இடையி லேற்றி <br>
இருந்த காலம் உண்டு - அவன் <br>
மணந்த கணவன் கண்டு - அவள் <br>
கன்னத்தோடு என்னை சேர்த்து <br> 
கலந்த காலம் உண்டு - அது <br>
இறந்த காலம் இன்று! <br>
சலவை செய்து வாசம் போட்டு <br>
தங்கம் போல எடுத்து- பின் <br>
அங்கம் பொலிய உடுத்து- தன் <br>
நிலைமை மாறிக் கிழிந்த பின்பு <br>
நிலத்தில் என்னை விடுத்து- சென்றார் <br>
நீண்ட கதை முடித்து! <br>
சுட்ட சோற்று பானை சட்டி <br>
தூக்கி இறக்க வந்தேன்-என் <br>
தூய உடலை தந்தேன்- நிலை <br>
கெட்டு போன செல்வர் போல  <br>
கேள்வியின்றி நின்றேன் –இன்று <br>
கேலி வாழ்க்கை கண்டேன்! <br>
பந்தல் போட்டு மணம் முடித்த <br>
பருவ உடலில் துள்ளி –வாழ்ந்த <br>
பழைய கதையை சொல்லி –ஏங்கும் <br>
கந்தல் கதையை கேட்ட பின்பும் <br>
காலம் அறிந்து கொள்வீர்! –வாழ்வை <br>
காவல் காத்து கொள்வீர்!’ <br>
மேனி அழகும் காசு பணமும் <br>
இருக்கும் வரைக்கும் லாபம் – அதை <br>
இழந்துவிட்டால் பாபம்! –பின் <br>
ஞானி போல பாடவேண்டும் <br>
நாய்களுக்கும் கோபம் – அதுதான் <br>
நான் படிக்கும் சோகம்!! <br>
கந்தலுக்கும் வாழ்வு வரும் <br>
காலம் ஒன்று உண்டு - ஒரு <br>
கையளவு துண்டு - மேனி <br>
பந்தல் தன்னை மூடிக் கொள்ள <br>
வேண்டும் வேண்டும் என்று - ஏழை <br> 
வேண்டி நிற்பான் அன்று!! <br>
கோவணமாய் ஆன போதும் <br>
கொள்கை எனக் குண்டு - மானக் <br>
கோட்டை காப்ப தென்று - இன்று <br>
கேவலமாய் ஆன போதும் <br>
கேள்விக்குறி ஒன்று! - பதில் <br>
கேட்கிறது நின்று!!


- கண்ணதாசன்
